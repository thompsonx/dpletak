Technologický pokrok v informačních technologiích v posledních letech zásadně ovlivňuje průmyslovou praxi. Tyto změny jsou spojovány s příchodem tzv. Průmyslu 4.0 a přechodem na efektivní metody návrhu jako je virtuální prototypování. Vývoj optimálních návrhů splňujících přísná kritéria vyžaduje přístup k velkému množství výpočetních prostředků, spojených s HPC (High Performance Computing) technologiemi. V oblasti superpočítání vzniká nový trend, tzv. HPC-as-a-service model, který zjednodušuje přístup k superpočítači pro širokou odbornou veřejnost. Tato diplomová práce prezentuje počítačovou aplikaci, jejímž hlavním cílem je umožnit uživateli jednoduše nastavit vysoce paralelní simulační nástroj ESPRESO. ESPRESO je sada počítačových programů sloužící k numerickým simulacím a je navrženo pro výpočetně náročné úlohy a cílí na plné využití nejvýkonnějších superpočítačů dneška. Základní forma nastavování nástroje ESPRESO pomocí speciálních textových souborů může být pro nezkušeného uživatele složitá, což vedlo k vývoji výsledné aplikace po vzoru HPC-as-a-service sestávající z interaktivního grafického uživatelského rozhraní.
